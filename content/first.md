---
Title: Vazgeçmek
Date: 2023-01-23
Category: Önsöz
---

Bu yazı bu web sayfasının bir giriş yazısıdır.

Giriş cümleleri yazmak, başlamak bana gerçekten çok zor geliyor. Bu duruma, kendi kendime yaptığım radyo yayınlarından da aşinayım. Basılı yayın hayatına son veren ve ilk sayılarından beri keyifle okuduğum Socrates Dergi\'nin belirli temalar üzerine giriş yazıları gibi bir tema üzerine karar verdim. Şimdiden o enfes giriş yazılarının sahibi Caner Eler'den özür diliyorum :D

Yazının temasını seçerken 'Başlangıç' veya 'Harekete Geçme' gibi konular seçebilirdim; kendini ve şartlarını zorlayarak ve büyük adanmışlık göstererek hobilerini profesyonelce yapmaya başlayıp adından söz ettiren hatta ikona dönüşen birçok sporcu veya müzisyenden birinin hayat hikayesinden örnekler sunup -belki de- bu yazıyı daha vurucu ve akılda kalıcı bir şekilde yazabilirdim ama benim başlığım bu değil. Çünkü ben kendimi de şartları da zorlamadım. Kendime karşı içeriden dürüst olduğumu düşünüyorum, bu proje benim kendime dışarıdan bakmamı da sağlayacak ve yine dürüst olmalıyım. Benim başlığım: Vazgeçmek.

Vazgeçmek için öncelikle vazgeçeceğiniz konunun/işin/vaziyetin üzerinde durup emek harcamış olmanız gerekiyor. Bir şeyleri geride bırakmanız gerekiyor. Şimdiki zamandan ileriye dönük bir projeksiyon tuttuğumda bu projeyi de kenara atacağımı ama insanlar ne yapıyorsun diye sorduğunda bunu anlatacağımı görebiliyorum. Yanılmayı umarak da ilk kez baştan savma davranmadan fakat kendimi de zorlamadan bu konuya vakit ayırıyorum.

Yukarıda da bahsettiğim, kendi kendime yaptığım, hayali(tek bir dinleyicisi olmayan) radyo yayınlarını son zamanlarda kaydetmeye ve Soundcloud'da yayınlamaya başladım fakat Soundcloud'un verdiği 3 saatlik süre aynı anda en fazla 4 yayın kaydımın dinlenebilmesine olanak sağlıyor. Bunun üzerine kendi websitemi yapmaya ve içimi buradan dökmeye karar verdim; medya dinleme özelliği de olan basit bir blog sitesi. Yazılarıma devam eder miyim bilmiyorum çünkü birincil amacım radyo yayın/kayıtlarım. Onları kaydetmeye başladıkça daha iyi bir yere gideceğini düşünüyorum. Bu kayıtların bir yere -medium'a- ihtiyacı var. Ciddiyet için bir ortam gerekiyor ve Soundcloud veya GoogleDrive o ortam değil çünkü bunun için oluşturulmamışlar. Burası umarım o vaadedilen topraklar olacak, en azından çıkış noktası bu. Çünkü neden olmasın?

Paylaşabilceğim, geride bırakabileceğim veya beni anlatan bir yer olacak mı burası, bundan da emin değilim. Benden izler taşıyacağı kesin. Burasının gittikçe gelişmesini umarak bu ilk adımları atıyorum. Vazgeçenlere, kendini adamamışlara selami akgün.
